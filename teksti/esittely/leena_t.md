Olen laulanut ja soittanut pienestä pitäen. Kuopion musiikkilukiota käydessäni pääsin mukaan pariin kaupunginteatterin musiikkiproduktioon, minkä seurauksena sairastuin parantumattomaan teatterikärpäsen puremaan. Niinpä yliopistovuosinani hakeuduin Helsingin Kellariteatteriin. Siitä alkoi minun Lilith-taipaleeni, sillä  Kellariteatterissa tutustuin Hurrin sisaruksiin.

Kun  Merja sitten kertoi kokoavansa lauluyhtyettä ja pyysi mukaan, olin innoissani! Lilithissä oli kivaa: huumori kukki, omaperäiset ideat rönsyilivät, ja kaikkea kannatteli lämmin, mutta tiukka feministinen eetos. Sekoitimme stemmalauluun teatteri-ilmaisua. Olimme sitoutuneita, harjoittelimme ja hioimme esityksiämme. Oli mahtavaa haastaa itseään ja kartuttaa esiintymistaitojaan! 

