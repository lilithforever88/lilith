# Kuka ihmeen Lilith?

Lilith-ryhmän tarina alkoi vuonna 1984, kun Merja Hurri toteutti jo jonkin aikaa itäneen ajatuksen feministisen lauluryhmän perustamisesta. 

Ryhmän alkuperäisessä kokoonpanossa oli kuusi jäsentä, mutta Varpu Punnosen lähdettyä ryhmästä kokoonpano vakiintui viisijäseniseksi – täyskäsi: kolme tummatukkaista ja kaksi blondia. Vakiokokoonpanossa olivat mukana Merjan sisko Leena, Kellariteatterista tuttu Leena Tanskanen, Outi Hietala sekä Solid-ryhmästä tuttu Helvi Salminen.

Lilithin ohjelmisto oli monipuolinen. Osa sävellyksistä oli ryhmän jäsenien säveltämiä, osa oli tuttuja lauluja jotka saivat Lilithin käsittelyssä aivan uudenlaisen ilmeen. Lilith teki ryhmätyönä sanoitukset Cabaret-musikaalin ”Money Money”-kappaleeseen joka Lilithin versiossa ruoti kasinotaloutta todeten ”Saa raha kaiken rullaamaan” sekä Pennies from heaven -sarjasta tuttuun ”Nasty man” -lauluun josta tuli Etelä-savolaisittain ”Köpsä mies”.

Merja teki ryhmälle laulusovituksia, joista osa oli neliäänisiä. Laulujen hiominen esityskuntoon vaati paljon harjoittelua. Hurrin sisarusten  tarkassa ja vaativassa ohjauksessa ryhmän lauluilmaisu monipuolistui, äänenpuhtaudesta tingitty ja tulkinnoista keskusteltiin antaumuksella yhteisen näkemyksen löytämiseksi.

Keikkoja oli monenlaisissa tilaisuuksissa, pikkujoulusesongin tienoilla joskus jopa useita viikossa. Monien keikkojen spiikit käsikirjoitettiin ja niitä harjoiteltiin kuten laulujakin. Koreografian päälinjat suunniteltiin etukäteen, ja pukeutumiseen panostettiin.

Lilithillä oli monia uskollisia ihailijoita, joista yksi oli Kameraseuran toiminnanjohtaja ”Koskis” (Juhani Koskivaara). Lilith oli vakioesiintyjä Kameraseuran pikkujouluissa vuosina 1984-1987. Kolmesti (1985-1987) järjestettiin valokuvauskilpailu jonka paras Lilith-kuva palkittiin. 

Lasse Harju kirjoitti ”Kameraseuran uutiset” -lehteen artikkelit pikkujouluista, joissa Lilith esiintyi, ja Lasse myös antoi Lilithin jäsenille heidän yksilölliset taiteilijanimensä: Siro varpunen (Merja), Blondie tai Marilyn (Helvi), Turkoosikuningatar, Violettivamppi tai Haalariherttuatar (Leena Hurri), Tumma lady (Leena Tanskanen) ja Iso vaalee (Outi).

Mutta mikään ei ole ikuista. Vuoden 1987 lopulla oli selvää, että tiet eroavat ainakin joksikin aikaa. Leena T:lle syntyi tytär vuonna 1988, ja Outi lähti tekemään graduunsa liittyvää tutkimusta Intiaan. Lilith halusi tallentaa ainakin osan lauluista studio-olosuhteissa, mikä tehtiin keväällä 1988. Nämä 10 studiossa tehtyä nauhoitusta ovat kuunneltavissa Youtubessa, mistä löytyvät myös Kameraseuran pikkujouluissa kuvatut videot vuosilta 1985-1987.

Kului vuosia niin että Lilithin jäsenet elivät elämäänsä kukin omalla tahollaan. Sitten Helvi löysi asunnon muuton yhteydessä studiossa äänitetyn kasetin, joka oli vielä toimintakuntoinen. Eräs tuttava digitoi kasetin, ja  Helvi otti yhteyttä Lilithin muihin jäseniin ja muutamia tapaamisia järjestettiin. Kun Merjan kokoama feministilaulukirja julkaistiin, Lilith esiintyi ja laulatti yleisöä Feministilaulukirjan julkistamistilaisuuksissa Valkeakosken Työväenmusiikkitapahtumassa vuonna 2012 sekä vastaavassa tilaisuudessa Työväenliikkeen kirjastossa. Uudella jäsenellä täydennettynä Lilith esitti pari laulua myös Merjan sävellyskonsertissa joulukuussa 2019.
